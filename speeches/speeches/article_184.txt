

मेरे मित्र और नेपाल के माननीय प्रधानमंत्री राईट ऑनरेबल के पी शर्मा ओली जी,
दोनों देशों के वरिष्ठ मंत्री और अधिकारीगण,
नमस्कार!
सबसे पहले मैं अपनी ओर से और सभी भारतवासियों की ओर से ओली जी और नेपाल में हमारे सभी मित्रों को नववर्ष 2020 की शुभकामनाएं देता हूं।
यह सिर्फ नया वर्ष ही नहीं, बल्कि एक नया दशक शुरू हुआ है।
मैं कामना करता हूं कि यह नया दशक आप सबके लिए अच्छा स्वास्थ्य, दीर्घ आयु, प्रगति, प्रसन्न्ता और शांति लेकर आए।
दोनों देशों के विभिन्न क्षेत्रों में संक्रांति का पर्व भी अलग-अलग रूप-रंग, लेकिन समान उल्लास के साथ पिछले हफ्ते मनाया गया। इस पर्व के अवसर पर भी मैं आप सबको शुभकामनाएं देना चाहूँगा।
Excellency,
इस नए साल और नए दशक की शुरूआत में ही हम आज के इस शुभ कार्य में एक साथ शामिल हो रहे हैं। यह अत्यंत हर्ष का विषय है।
पिछले पांच महीनों में हम दूसरी बार दोनों देशों के बीच bilateral projects का उद्घाटन video link द्वारा कर रहे हैं। यह भारत-नेपाल संबंधों के विस्तार और तेज विकास का प्रतीक है।



Friends,
नेपाल के चहुंमुखी विकास में, नेपाल की प्राथमिकताओं के अनुसार भारत एक विश्वसनीय partner की भूमिका अदा करता रहा है।
‘Neighborhood First’ मेरी सरकार की प्राथमिकता रही है। और cross-border connectivity को बढ़ाना इस पालिसी का एक प्रमुख ध्येय है।
बेहतर Connectivity का महत्व तब और भी बढ़ जाता है, जब बात भारत और नेपाल की होती है। क्यूंकि हमारे सम्बन्ध सिर्फ पड़ोसियों के ही नहीं हैं। इतिहास और भूगोल ने हमें प्रकृति, परिवार, भाषा, संस्कृति, प्रगति और न जाने कितने धागों से जोड़ा है।
इसलिए, हम दोनों देशों के बीच अच्छी connectivity हमारे जीवन को और नज़दीक से जोड़ती है और हमारे दिलों के बीच नए रास्ते खोलती है।
Connectivity न सिर्फ देश के बल्कि पूरे क्षेत्र के विकास के लिए एक कैटेलिस्ट का काम करती है।
Neighborhood में सारे मित्र देशों के साथ आवागमन को सरल और सुचारू बनाने, और हमारे बीच व्यापार, संस्कृति, शिक्षा, इत्यादि क्षेत्रों में संपर्क को और सुगम बनाने के लिए भारत प्रतिबद्ध है।
भारत और नेपाल कई cross-border connectivity projects जैसे रोड, रेल और transmission lines पर काम कर रहे हैं। हमारे देशों के बीच सीमा के प्रमुख स्थानों पर Integrated Check Posts आपसी व्यापार और आवागमन को बहुत सुविधाजनक बना रही हैं।
Excellency,
ICP बनाने के प्रथम चरण में हमने बीरगंज और बिराटनगर में ICP के विकास का निर्णय लिया था। बीरगंज की ICP का हमने 2018 में उद्घाटन किया।
अब बिराटनगर में भी ICP का शुरू हो जाना बहुत हर्ष का विषय है। भारत की ओर रक्सौल और जोगबनी में पहले से ही यह सुविधा उपलब्ध है।
मुझे पूरा विश्वास है कि आने वाले वर्षों में हम ऐसी और कई आधुनिक सुविधाओं का विकास करेंगे।



Excellency,
2015 का भूंकप एक दर्दनाक हादसा था। भूकंप जैसी प्राकृत आपदाएं मनुष्य की दृढ़ता और निश्चय की परीक्षा लेती हैं। हर भारतीय को गर्व है कि इस त्रासदी के दुःखद परिणामों का सामना हमारे नेपाली भाइयों और बहनों ने साहस के साथ किया।
बचाव और सहायता में First Responder की सक्रिय भूमिका के बाद भारत पुनर्निमाण में अपने नेपाली साथियों के साथ कंधे से कंधा मिलाकर खड़ा रहा है। निकटम पड़ौसी और मित्र के नाते यह हमारा कर्तव्य था।
इसलिए, गोरखा और नुवाकोट जिलों में घरों के पुनर्निर्माण में अच्छी progress देख कर मुझे बहुत संतोष मिला।
हमारी कोशिश रही है कि हम इन घरों को ‘Build Back Better’ के सिद्धांत पर बनायें। और ‘earthquake resilient techniques’ के इस्तेमाल से ये मजबूत और टिकाऊ बनें।
Coalition for Disaster रेजिलिएंट इंफ्रास्ट्रकचर को लांच करने में भारत का उद्देश्य इंफ्रास्ट्रकचर पर प्राकृतिक आपदाओं के प्रभाव को कम करना है।
यह बहुत संतोष का विषय है कि भारत-नेपाल सहयोग के अंतर्गत पचास हज़ार में से पैतालीस हज़ार घरों का निर्माण हो चुका है। हमारी आशा है कि बाकी घरों का निर्माण भी शीघ्र पूरा होगा। और इन घरों को नेपाली भाइयों और बहनों को जल्दी ही समर्पित किया जा सकेगा।



Excellency,
आपके सहयोग से बीते कई वर्षों में भारत-नेपाल संबंधों में अभूतपूर्व प्रगति देखने को मिली है। हमारा सहयोग और विकास की पार्टनरशिप तेजी से आगे बढ़ रहे हैं। साथ ही, हमने कई नए क्षेत्रों में भी सहयोग शुरू किया है।
मेरी कामना है कि नए वर्ष में आपके सहयोग और समर्थन से हम अपने संबंधों को और ऊँचाई पर ले जाएं। और यह नया दशक भारत-नेपाल संबंधों का स्वर्णिम दशक बने।
एक बार फिर अच्छे स्वास्थ्य और सभी सफलता के लिए आपको शुभकामनाएं देता हूं। और इस कार्यक्रम के लिए वीडियो संपर्क द्वारा जुड़ने पर मैं आपको बहुत धन्यवाद भी देता हूं।
अंत मा, तपाई हरू सबै लाइ धेरै शुभकामना दिन्छॅू।
नमस्कार।


 






