
In the next 5 years, both Maharashtra and Haryana will reach new heights: PM Modi at BJP headquarters
People have shown their support on the leaders. This is a big achievement: PM Modi
I want to thank people of Maharashtra and Haryana from the core of my heart, says PM Modi

भारत माता की जय, भारत माता की जय, भारत माता की जय।भारतीय जनता पार्टी के प्रदेश अध्यक्ष, हमारे राष्ट्रीय अध्यक्ष श्रीमान अमित भाई शाह, श्रीमान राजनाथ जी, गडकरी जी, और सभी प्यारे भाइयो और बहनो, मैं सबसे पहले दीवाली का आरंभ होने से पूर्व ही महाराष्ट्र और हरियाणा की जनता ने भारतीय जनता पार्टी के प्रति, –हमारे साथियों के प्रति जो विश्वास जताया है, जो आशीर्वाद दिए हैं इसके लिए मैं उनका अन्तहकरण से अभिनंदन करता हूं, उनका साधुवाद करता हूं। भारतीय जनता पार्टी महाराष्ट्र ईकाई और भारतीय जनता पार्टी हरियाणा ईकाई वहां की पार्टी के सभी पदाधिकारी, सभी कार्यकर्ता उन्होंने भी जनता का विश्वास जीतने में अथक प्रयास किया, लोगों के आशीर्वाद प्राप्त किए उनका भी बहुत-बहुत अभिनंदन करता हूं। महाराष्ट्र में और हरियाणा में मुख्यमंत्री के रूप में देवेंद्र जी का पहला अनुभव और मनोहर लाल जी का भी पहला अनुभव, ये दोनों लोग कभी किसी सरकार में मंत्री भी नहीं थे। महाराष्ट्र में हमें गत चुनाव में बहुमत नहीं मिला था, हरियाणा में हमें चुनाव में केवल दो सीटों का बहुमत मिला था उसके बावजूद भी सबको साथ लेकर के दोनों मुख्यमंत्रियों ने उनकी टीम ने पांच वर्ष तक महाराष्ट्र और हरियाणा की जो सेवा की ईमानदारी के साथ राज्य के विकास के लिए जनता की भलाई के लिए कार्य करते रहे और उसका परिणाम है कि आज दोबारा जनता ने उन पर विश्वास जताया है उनके पांच वर्ष के कार्यकाल में जो जनता ने आशीर्वाद दिए हैं उनको भी बहुत बधाई देता हूं और मुझे विश्वास है कि उनके नेतृत्व में आने वाले पांच वर्ष महाराष्ट्र के और हरियाणा के विकास की नई ऊंचाइयों को पार करने वाला कार्यकाल रहेगा ऐसा मुझे पूरा भरोसा है। जो पालिटिकल पंडित आज इस चुनाव का एनालिसिस कर रहे हैं, हरियाणा अपने आप में एक अभूतपूर्व विजय है। अभूतपूर्व इसलिए है कि इन दिनों एक सरकार पांच वर्ष का कार्यकाल पूरा करके दोबारा जीतने की घटनाएं बहुत कम हैं, एक सरकार आती है पांच साल रहती है फिर दूसरी आती है पांच साल रहती है ऐसे वातावरण में सबसे बड़े दूसरे दल को रूप में विश्वास और आशीर्वाद प्राप्त करके आना ये बहुत बड़ी बात है। पिछली बार विधानसभा के चुनाव में 33 प्रतिशत वोट मिले थे पांच वर्ष में थोड़ा बहुत एंटीस्टैबलिशमेंट होता है लेकिन उसकी बजाय 33 से बढ़कर 36 प्रतिशत वोट प्राप्त किए 3 प्रतिशत ज्यादा वोट प्राप्त करना ये भी जनसामान्य का उनके काम पर मोहर लगाने का सीधा-सीधा गौरव प्राप्त होता है।



जो लोग हरियाणा की राजनीति जानते हैं उनको पता है, मैंने वर्षों तक वहां काम किया है संगठन का, किसी भी दल के साथ हमें समझौता अगर करना होता था सीट शेयरिंग का चुनाव के लिए तो ज्यादातर उन दलों की टर्मस्स एंड कंडीशन पर कभी पांच सीटें लड़ने को मिलती थीं कभी दस सीटें लड़ने को मिलती थीं और वो भी जो वो कहें उस सीट पर लड़ना पड़ता था और कभी दो अंक पार कर जाएं हम जीतने में यानी 10 या 10 से ज्यादा की सीट आ जाएं तो ये हमारा बहुत बड़ा सौभाग्य हुआ करता था और ये मैं पुरानी बात नहीं कर रहा हूं, 2014 से पहले हमारी ये स्थिति थी वैसी स्थिति में से जिस प्रकार से हमारी नई टीम को पांच साल और वो भी सिर्फ दो लोगों का हमारे पास बहुमत था और आज की राजनीति हम जानते हैं कि ऐसे समय निर्णय कितने संभल कर लेने होते हैं, कोई भी निर्णय लेने में कितनी दिक्कत आती हैं। इन सब को साथ लेकर चलना ऐसे वातावरण में भी, और मुख्यमंत्री नए बाकी टीम भी नई उसके बाद भी पांच वर्ष काम करके फिर से वापस आना हरियाणा के भारतीय जनता पार्टी को जितनी बधाई दें उतनी कम है। उसी प्रकार से महाराष्ट्र, 2014 के पहले भाजपा हमेशा महाराष्ट्र में जूनियर पार्टनर रही, शिवसेना के नेतृत्व में रहते थे। कभी सरकार बनी तो शिवसेना के नेतृत्व में बनी हमारे लोगों को थोड़ा बहुत काम करने का अनुभव मिला लेकिन महाराष्ट्र की एक विशेषता देखिए, गत पचास वर्षों में आपको भी ये सुनकर आश्चर्य होगा, 50 वर्ष में एक भी मुख्यमंत्री महाराष्ट्र की सेवा नहीं कर पाया पांच साल लगातार मुख्यमंत्री 50 साल के बाद पहली बार देवेंद्र जी को सेवा करने का मौका मिला। महाराष्ट्र जैसा देश की आर्थिक राजधानी, दुनिया में देश के प्रभाव को बढ़ाने में महाराष्ट्र का और मुंबई का बहुत बड़ा योगदान है।
ऐसे राज्य में पॉलिटिकल स्टैबिलिटी बहुत मायना रखती है लेकिन 50 साल तक दो तिहाई बहुमत वाली सरकारें भी एक मुख्यमंत्री को लेकर चल नहीं पाईं जबकि भाजपा को चरित्र है सबको साथ लेकर चलने का हमें पूर्ण बहुमत नहीं मिला था, भाजपा-शिवसेना पिछले चुनाव में आमने-सामने लड़े थे लेकिन चुनाव आने के बाद जब जनता ने तय कर लिया कि भाजपा-शिवसेना अलग चल ही नहीं सकते आपको साथ चलना ही पड़ेगा, निर्णय जनता ने किया और भाजपा और शिवसेना ने मिलकर का पांच साल स्थिर साशन और नेतृत्व दिया और इस बार भी गठबंधन को भारी बहुमत से महाराष्ट्र की जनता ने विजयी बनाया और इसलिए महाराष्ट्र की जनता का जो अपार विश्वास है। हमारा युवा नेतृत्व है वहां नया नेतृत्व है लेकिन उन्होंने जिस प्रकार से एक भी दाग लगे बिना सरकार चलाई उसको आज जन समर्थन मिला है और ये बात हमारे लिए बहुत गर्व और आनंद की है कि जब देश में ट्रें हर पांच साल में सरकारें बदलने का है ऐसे में पांच वर्ष बाद दोबारा बैठाने का निर्णय ये भाजपा के प्रति हमारे लोगों के काम करने के तरीके के प्रति जो विश्वास है उस विश्वास को प्रकट करता है।



मैं दोनों प्रदेश की जनता को विश्वास दिलाना चाहता हूं कि आपने हम पर इतनी बड़ी मात्र में आशीर्वाद बरसाए हैं हमारी टीम नई थी अनुभव बहुत सामान्य प्रकार का था लेकिन उसके बाद भी पांच साल तक हमने सेवा करने के हमारे मकसद से जरा भी डिगे बिना आपकी सेवा की है अब आपने दोबारा हमें मौका दिया है तो मैं महाराष्ट्र की और हरियाणा की जनता को विश्वास दिलाता हूं कि आप की सेवा करने में हम पिछले पांच साल से भी ज्यादा मेहनत करेंगे, त्याग और तपस्या में कोई कमी नहीं रखेंगे। आप ने जो विश्वास रखा है उस विश्वास पर खरा उतरने के लिए हम भरसक कोशिश करेंगे और केंद्र में सरकार में होने के कारण मैंने अनुभव किया है कि भारत सरकार की योजनाओं को लागू करने में भाजपा की जहां-जहां सरकारें हैं वो अधिक उत्साह के साथ मेहनत करती हैं जनता तक बात ले जाती हैं। जहां अन्य दलों की सरकारें आई हैं उनका ज्यादा समय योजनाओं के नाम बदलने में जाता है। मोदी की एक योजना हो तो उनको लगता है कि अपने राज्य में नाम बदल दें वरना क्रेडिट मोदी को चली जाएगी, उसी उधेड़बुन वो एक दो साल यूं ही खराब कर देते हैं लेकिन भाजपा जहां-जहां है वहां कोई रुकावट के बिना केंद्र सरकार की योजनाएं भी उतनी त्वरित गति से जन सामान्य के लाभ के लिए आगे बढ़ाई जाती हैं। उसके कारण ऐसी सरकारों से जनता को डबल फायदा मिलता है और राज्य और केंद्र दोनों की योजनाएं जन सामान्य के लिए तेज गति से आगे बढ़ती हैं। मुझे विश्वास है कि आने वाले दिनों में जनता का ये बढ़ता हुआ प्यार हमारी जिम्मेदारियों को भी बढ़ाता है और हम सभी भाजपा के कार्यकर्ता हर पल हर डगर जनता के विश्वास पर खरे उतरने के लिए हमारी तरफ से हम कोई कमी नहीं रखेंगे इस विश्वास को लेकर हमें आगे बढ़ना है।



मैं फिर एक बार देवेंद्र और मनोहर जी की टीम को अनेक-अनेक शुभकामनाएं देता हूं और देशवासियों को भी इस तोहफे के लिए प्रणाम करता हूं और दीवाली की अनेक-अनेक शुभकामनाएं देता हूं और दीपावली का पर्व आपके परिवार में भी नया प्रकाश लेकर के आए, नई ऊर्जा लेकर के आए, नया उमंग लेकर के आए और आपका भारत के विकास की यात्रा में समर्थ योगदान जुड़ाता चले ये शुभकामना देते हुए मैं फिर एक बार भाजपा की इस टीम को भी, अमित भाई और नड्डा जी। इस पूरी टीम ने जो चुनाव अभियान को चलाया उनको भी मैं बहुत बधाई देता हूं उनका भी अभिनंदन करता हूं आप सबका बहुत-बहुत धन्यवाद। 






